<!DOCTYPE html>
<html lang="sv">
<head>
  <meta charset="utf-8"/>
    <title>Buckingham Palace</title>
</head>

<body>
  <h1>Buckingham Palace</h1>
  <h2>1850</h2>

  <p>
    Buckingham Palace är den brittiska monarkens officiella residens i London. Statsbesök och kungliga mottagningar hålls i palatset och det är även en stor turistattraktion. "Buckingham Palace" eller bara "The Palace" är en vanlig metonym som pressen använder för kungahusets pressuttalanden.

    Under medeltiden var platsen där Buckingham Palace nu ligger en del av Manor of Ebury. Det hade flera kungliga ägare från Edvard Bekännaren och framåt och var även föremål för många fastighetsspekulationer (ett kryphål i Karl I:s avtal gjorde att området åter kunde komma i kungliga händer på 1700-talet). Föregångare till Buckingham Palace var Blake House, Goring House och Arlington House.

    Det ursprungliga Buckingham House, som var den byggnad som utgör kärnan i dagens palats, var tidigare ett stort privatpalats uppfört åt hertigen av Buckingham 1703 och förvärvad av kung Georg III[1] 1762 som privatresidens. Det byggdes ut under de följande 75 åren, huvudsakligen av arkitekterna John Nash och Edward Blore, och tre flyglar skapades runt en central borggård.

    Buckingham Palace blev den brittiska monarkens officiella palats i och med drottning Viktorias trontillträde 1837. De sista större tillbyggnaderna gjordes i slutet av 1800-talet och början av 1900-talet, då den stora östra flygeln mot The Mall lades till och den förra slottsporten Marble Arch flyttades till sin nuvarande plats nära Speakers' Corner i Hyde Park. Den östra fasaden gjordes om i portlandsten 1913 som en bakgrund till Victoria Memorial, vilket gav Buckingham Palace sitt nutida utseende med den kända balkongen.

    Mycket av inredningen från det tidiga 1800-talet finns bevarat, som scagliola i starka färger och blå och rosa lapis enligt Sir Charles Longs anvisningar. Kung Edvard VII lät delvis göra en omdekoration i gräddvitt och guld i belle epoque-stil. Många mindre rum är möblerade i kinesisk stil med möbler och inredning från Royal Pavilion i Brighton och från Carlton House efter kung Georg IV:s död. Buckingham Palace Gardens är den största privata trädgården i London och utformades ursprungligen av Capability Brown, men gjordes om av William Townsend Ailton från Kew Gardens och John Nash. Den konstgjorda sjön färdigställdes 1828 och fylldes med vatten från Serpentine, en sjö i Hyde Park.

    Representationsrummen utgör kärnan i palatset och används regelbundet av drottningen och medlemmar av kungahuset för officiella ändamål. Buckingham Palace är en av världens mest kända byggnader och mer än 50 000 personer besöker palatset varje år som gäster på banketter, luncher, middagar, mottagningar och Royal Garden-fester.

    Buckingham Palace är öppet för allmänheten under augusti och september då drottningen befinner sig i Skottland. På The Queen's Gallery, i anslutning till palatset, visas utställningar med anknytning till de kungliga samlingarna.
  </p>

  <figure>
    <img src="../../img/en_bp_1850.jpg">
  </figure>


</body>

</html>
